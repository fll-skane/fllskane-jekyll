---
title: Legoliga ger värdegrundsvinster
date: 
categories: []
tags: []

---
En världsomspännande tävling som banar väg för elevernas intresse för vetenskap och problemlösning, hyllar fantasin och, inte minst, skapar samarbetsförmåga och insikter om att alla är bra på olika saker. Så kan man beskriva First Lego League.

– Eleverna insåg att de inte skulle ha klarat av projektet på egen hand, säger Patric Berg, IT-pedagog på Stapelbäddsskolan och lagledare för två av fjolårets FLL-lag.

Tävlingen arrangeras av den norska stiftelsen First och har tre divisioner för barn i olika åldrar: Challenge 10-16 år, Explore 6-9 år och Discover 4-6 år (den sistnämnda finns ännu inte i Skåne). Eleverna ska lösa ett problem på årets samhällsaktuella tema, där uppgift och metod är olika avancerade beroende på division.

– FLL ska stärka barnens innovativa lärande och ge dem inblick i tekniska och naturvetenskapliga ämnen, säger Annie Bergh på IT-enheten på Grundskoleförvaltningens utvecklingsavdelning, tillika projektledare för FLL i Skåne.

– De får också kontakt med samhälle och näringsliv, och får träna på lagarbete och kommunikation.

När projektet har genomförts visas resultaten upp på en regionfinal, följd av en skandinavisk final.

IT-pedagogen Patric Berg ledde i höstas Stapelbäddsskolans två lag från årskurs 3, som deltog inom skolans fritidsverksamhet. Fritidspedagogerna satte ihop två lag med fem killar och en tjej i varje.

– Där har vi en utmaning, att få med fler tjejer i lagen, säger Patric Berg. Men flickorna var superduktiga och starka, de styrde upp och blev lagkaptener.

![Stapelbäddsskolan: En iPad används för dokumentation och programmering, i First Lego League.](https://pedagog.malmo.se/app/uploads/2022/03/IMG_02852-375x280.jpg =375x280)

Under First Lego League används här en iPad för dokumentation och programmering. Foto: Patric Berg

## Låt lastbilar flyga

I september avslöjade FLL uppdraget och årets tema, hållbara transporter. På åtta veckor skulle lagen hitta en lösning och skapa den med Lego Wedo, ett pedagogiskt byggsystem som går att programmera. Här sitter ingen vuxen inne på svaren, det är elevernas innovationskraft som ger lösningarna.

– Vi utforskade mycket och pratade om hur vi kan förbättra världens transporter – och byggde mycket! säger Patric Berg och fortsätter:

– FLL ger stort utlopp för fantasi och kreativitet. Jag fick jobba hårt med att inte sätta stopp för barnens idéer. Vuxna brukar ju säga saker i stil med “Nej, man kan inte ha flygande lastbilar”, men här gäller det för mig att hålla tyst.

FLL kan föda intresse för till exempel teknik, projektarbete och programmering. Eleverna kan också intresseras för ämnen som svenska, bild och marknadsföring när de exempelvis gör en presentation och affisch om sig själva och projektet.

– Barnen lär sig utforska och analysera vardagliga saker, som hur man gör för att sälja in någonting, sådant som de kanske inte reflekterat över innan, säger Patric Berg.

Själva projektarbetet med en strikt tidsplan var också en viktig lärdom.

– Det gäller att motivera barnen att ha ett möte i stället för att gå ut och spela fotboll, säger Patric Berg. Samtidigt är det viktigt att alltid ha roligt, vissa dagar sa jag “Idag bygger vi bara fritt och har kul!”

![Stapelbäddsskolan: Under First Lego League dokumenteras ett förslag på en lyftkran, med hjälp av en iPad..](https://pedagog.malmo.se/app/uploads/2022/03/Kranen2-1-375x280.jpg =375x280)

Eleverna dokumenterar ett förslag på en lyftkran med hjälp av en iPad. Foto: Patric Berg

## Viktigt med samarbete

Regionfinalen för Skåne ägde rum på Pauliskolan i Malmö. Varje lag hade en monter som publik och jury besökte.

– Vi upplevde en otrolig energi och nyfikenhet där, många hade ju samma intresse, säger Patric Berg. Barnen förstod verkligen att här var de del av något större. Och det bygger deras självförtroende när det kommer en jury som tittar på elevernas byggen och lyssnar på vad de har att säga om sina idéer.

Juryn bestod av yrkesverksamma inom teknik, projekt och värdegrunder. De bedömde lösningen, bygget och förmågan att samarbeta.

– Vi pratade mycket om värdegrund i våra lag, att alla får komma till tals, alla är bra på olika saker och allas idéer är bra tills motsatsen bevisats, säger Patric Berg och fortsätter:  
 – Samarbetet var faktiskt den största utmaningen, men det blev tydligt hur viktigt det är när juryn bedömde det så tydligt. Det var en viktig insikt för barnen att de behövde varandra för att klara av FLL. Och sammanhållningen blev faktiskt en av de tydligaste vinsterna för oss.

## Stolta elever

Patric Berg betonar att ordet tävling är känsligt när man arbetar med barn.

– FLL är snarare ett ställe att visa upp sina prestationer på, säger han. I divisionen Explorer, upp till tredje klass, är man en vinnare om man bara är med, sätter ihop ett bygge och själv är nöjd. Jag är stolt över mina lag, och – de var extremt stolta över sig själva, och där är en stor vinst gjord.

![Stapelbäddsskolan: Eleverna testar en robot som har programmerats med Lego Wedo i First Lego League.](https://pedagog.malmo.se/app/uploads/2022/03/Skeppet2-375x224.jpg =375x224)

Eleverna testar en robot som har programmerats med Lego Wedo. Foto: Patric Berg