---
title: FLL – NU är vi igång!
date: 2021-09-21 00:00:00 +0200
categories: []
tags: []

---
![](/uploads/fll-lagledarmote-1108x820.jpg)

I lördags gick startskottet för årets uppdrag i FLL. Klockan 13.00 var det uppdragssläpp och äntligen fritt fram för alla lagledare och unga att med entusiasm och glädje ta sig an årets utmaning som heter ”Cargo Connect” och som handlar om hur vi kan förändra/förbättra transporter av gods/last på ett hållbart sätt för framtiden där de unga söker efter lösningar på utmaningar som vi vuxna inte har svaret på idag. Uppdraget är skapat för att engagera och inspirera barn och unga till att söka sig till vetenskap och teknologi. Här är länken till UPPDRAGSSLÄPPET: [https://www.facebook.com/firstlegoleague/videos/552312049156255/](https://www.facebook.com/firstlegoleague/videos/552312049156255/ "https://www.facebook.com/firstlegoleague/videos/552312049156255/")

Vad är då First Lego League?

FIRST® LEGO® League är världens största kunskaps – och teknologitävling för barn och unga och som sträcker sig över en period av åtta veckor under hösten varje år. När de åtta veckorna är slut så hålls en turnering där alla unga visar upp hur långt de har kommit i sin process med att både ta fram en lösning till sitt innovativa projekt men också med att programmera en robot till att utföra uppdrag på en robotbana knutna till årets tema. Konceptet FLL har som mål att i slutändan inspirera barn och unga till att bli morgondagens ingenjörer, forskare och problemlösare. Under de åtta veckorna kommer alla som arbetar med FLL att uppleva skaparglädje, arbeta tillsammans i grupp/lag, arbeta utifrån egna framtagna problemformuleringar och lära sig att programmera.

Igår, måndag den 20/9 hölls det lagledarmöten över hela världen – i Skandinavien har FLL funnits i 21 år och i Skåne är det femte året i rad vi genomför en Regionfinal med allt vad det innebär. FLL Skåne drivs av en ideell förening där Malmö stad har haft projektledarrollen under de senaste åren, men det är föreningen som ligger bakom att det finns en Regionfinal i Skåne. Lagledare från i princip alla 32 lag (cirka 500 ungdomar) träffades under två timmar för att få information om årets uppdrag, få en genomgång av årets robotbana av FLL Skånes huvudbandomare; Magnus Wallenborg och för att hämta ut sina lagt-shirts men också för att kunna börja diskutera med varandra kring upplägg och strukturer för de som var intresserade av det. Våra lag i år kommer från Vellinge, Malmö, Lund, Landskrona, Helsingborg och Växjö och de cirka 500 barnen är mellan 5 och 15 år som deltar. Det är med spänning vi ska följa, stötta, uppmuntra och peppa alla våra ambitiösa och engagerade lag och vi ser verkligen fram emot att få höra deras lösningar på årets tema. Jag hoppas att det kommer många beslutsfattare och lyssnar på barnens kloka tankar och ideer och hjälper dem att förverkliga dem.

Genom att delta i FIRST® LEGO® League kan lagledarna vara trygga med att eleverna kommer att uppnå många olika kunskapsmål och förbättra förmågor i väldigt många ämnen och de kommer också att få en bättre förståelse för hur allt hänger ihop då många lärare kan samarbeta tematiskt och ämnesövergripande. Samtidigt öppnar skolan också upp till samhället utanför och sätter skolans arbete i en kontext som ger ett djuplärande. Att delta i FIRST® LEGO® League passar ALLA!

Följ lagens arbete här på Pedagog Malmö och kom ihåg den 13 november för det är då det är Regionfinal. Denna dag tävlar tusentals barn bara i Skandinavien kring samma tema och den 4 december så möts vinnarna från varje regionfinal i Skandinavien på den skandinaviska finalen. Håll utkik efter den rafflande fortsättningen på den spännande resa som påbörjades av våra modiga lagledare och deras elever igår!