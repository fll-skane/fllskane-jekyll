---
title: Framtidens ingenjörer skapas i FLL
date: 2022-03-11 00:00:00 +0100
categories: []
tags: []

---
Att arbeta med FLL innebär att arbeta med verkliga utmaningar och finna lösningar på hur närmiljön kan förbättras/förändras utifrån våra ungas sätt att se på tillvaron. Här får våra unga kontakt med näringsliv och samhället och möjlighet att utveckla tankar/produkter i ett nära samspel med dem. Att arbeta med de processer som ingår i FLL så sätts programmering och teknik i ett sammanhang för våra unga där de med dessa som verktyg kan påverka och förändra samhälleliga strukturer då de utvecklar sina entreprenöriella förmågor i autentiska sammanhang. Alla som deltar i FLL är framtida ingenjörer och i år sätter laget som representerar Skåne på den Skandinaviska finalen verkligen denna formulering på kartan då laget nuförtiden heter just Future Engineers.

**Vad är First Lego League?**

FIRST LEGO League är en världsomspännande tävling med över en kvarts miljon tävlande elever där tävlingsmomenten varje år utgår från ett nytt tema. De senaste åren har det handlat om vattenförbrukning/användning, rymden, transporter och att skapa funktionella samhällen för alla. På Regionfinalen 2021 så vann Future Engineers, ett ambitiöst lag från Lund som sakta men säkert arbetat sig upp till en finalplats år för år och som i år hade finslipat sina arbetsmetoder så väl att de tog hem den stora Championpokalen. Detta innebär att de är det lag som i år kommer att representera Skåne på den Skandinaviska finalen i Ålesund som går av stapeln den 12 mars. På grund av pandemin är den flyttad från december 2021 till mars 2022. I skrivande stund så är laget med väskor och hjärtan fyllda av förväntan och spänning på väg till Ålesund för att för första gången vara med i den Skandinaviska finalen. Det är med stor spänning vi ska följa deras resa och upplevelser när de väl är framme.

En kväll i mitten av sportlovet så åker jag till Lund för att träffa inte bara Future Engineers utan också Amaryllis, ett lag från Malmö som träffades för att utbyta erfarenheter och lära av varandra men också för att Future Engineers skulle kunna få träna sig på att pitcha sitt projekt och feedback från oss bland annat. Det var härligt att följa utbytet, delandet och se hur laget växte av att få feedback men också att se hur sammansvetsade de var, hur väl de lyssnade på varandra och inkluderade varandra. Det märktes tydligt att kärnvärdena är väldigt viktiga för dem och att de efterlever dem. Under sin presentation så poängterade de att även om det var en tävling så var det viktigt att ha roligt och att samarbeta även med andra lag än bara sina egna lagkamrater. Future Engineers har varit med i FLL Skåne i flera år. Först tävlade de under namnet Titans men de bytte sedan till Future Engineers för att det namnet bättre speglar de fem killarnas ambitioner och drömmar om vad de vill bli när de blir stora.

Temat för 2021 var Cargo Connect och laget har under månaderna som gått sedan Regionfinalen hunnit finslipa sin projektidé ytterligare och de har också visat en stor ambition för att sprida sin projektidé genom att lagmedlemmarna själva har tagit kontakt med olika företag i Lund för att fråga om de hade kunnat få komma och pitcha sin projektidé och ställa ut den och hos några har de fått napp vilket har gett dem en större erfarenhet, mer feedback, möjlighet att ytterligare bygga ut sin projektidé som de kom fram till efter att ha genomfört djupgående undersökningar för att inventera möjliga projektidéer. Den idé de slutligen kom fram till innebär att de har utvecklat en innovativ lösning som ska effektivisera men också öka säkerheten vid av- och pålastning av gods genom ett automatiserat pallsystem som bland annat är kopplat till en app styrd av avancerade algoritmer.

Vi i Skåne håller alla tummar vi kan för Future Engineers på lördag när de ska göra sina, hitintills, livs största redovisningar och robotkörningar i norska Ålesund på lördag. Där kommer runt 50 lag från Sverige, Island, Norge, Finland och Danmark att mötas som alla har vunnit sina Regionfinaler och av dessa cirka 50 lag kommer några att ta sig vidare till världsfinalen som hålls i Houston och Rio de Janeiro. Oavsett var de placerar sig så fortsätter de att forma sig själva, varandra och andra till …

just framtidens ingenjörer.

Vi hejar på er allt vi kan Future Engineers och för alla er som är nyfikna och vill följa eventet live så kommer den att streamas via FIRST [LEGO League Scandinavia´s Facebooksida ](https://www.facebook.com/firstlegoleague)så gör som jag och bänka er för ett mycket spännande event på lördag!

Mer information om FLL kommer inom kort för er som är nyfikna på hur ni kan göra för att gå med!

Vi ses i streamen på lördag!